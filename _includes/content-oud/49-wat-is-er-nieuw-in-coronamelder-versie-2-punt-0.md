CoronaMelder gebruikt software van Google en Apple om bluetooth-signalen te meten. Google en Apple hebben nu een nieuwe versie van deze software uitgebracht. Om er zeker van te zijn dat CoronaMelder veilig en accuraat blijft, maakt de app nu gebruik van die nieuwe software.

De nieuwe software heeft ook een aantal belangrijke voordelen:

1. De metingen van CoronaMelder zijn betrouwbaarder
De betrouwbaarheid van de melding is ongeveer 5 tot 10% hoger dan in de vorige versies van CoronaMelder. De app meet bijvoorbeeld beter of een andere telefoon zich aan de andere kant van een muur of vloer bevindt.

2. De metingen van CoronaMelder tellen bij elkaar op 
Als je op dezelfde dag meerdere keren in de buurt bent van iemand die later besmet blijkt en jullie waren in totaal 15 minuten dicht bij elkaar, dan krijg je in de nieuwe versie van CoronaMelder een melding. In de eerdere versies van CoronaMelder kreeg je alleen een melding als je 15 minuten achter elkaar bij iemand in de buurt was die later besmet bleek te zijn. 

3. De meldingen in CoronaMelder zijn nauwkeuriger
In de melding dat je in de buurt bent geweest van iemand die later besmet bleek, staat voortaan de dag met het laatste risicovolle contact (in totaal 15 minuten of langer dicht bij iemand die later besmet blijkt te zijn). In de eerdere versies stond de dag vermeld waarop je voor het laatst contact had met die bewuste persoon, ook als dat contact kort en niet risicovol was. Dit kon tot verwarring leiden.

Stel:
- Op maandag ben je in totaal 15 minuten dicht bij een persoon die ook CoronaMelder gebruikt.
- Op dinsdag ben je 1 minuut dichtbij diezelfde persoon. 
- Op woensdag meldt deze persoon zich besmet via CoronaMelder.

Uitgaande van deze situatie stond in de melding in eerdere versies van CoronaMelder dat je dinsdag in de buurt was geweest van iemand die besmet blijkt, omdat dat het **laatste** contact was. Omdat dat contact niet risicovol was, kon de melding tot verwarring leiden.

Vanaf versie 2.0 van CoronaMelder geeft de melding aan dat je maandag in de buurt bent geweest van iemand die besmet blijk, omdat dat het laatste **risicovolle** contact was.
