![De familie Vliet](/media/beeldmateriaal/Familie_Vliet.png)

## Dordts gezin: “Dankzij CoronaMelder hebben we geen anderen besmet”

**Volkomen onverwachts kreeg Len Vliet uit Dordrecht op een vrijdagavond een melding in de CoronaMelder-app. Hij was dicht bij iemand geweest die later corona bleek te hebben. Uiteindelijk bleken hij, zijn vrouw Renate én zijn twee zoons allemaal besmet te zijn. Renate: “Len en ik hadden behoorlijk wat coronaklachten.”**

CoronaMelder waarschuwt app-gebruikers die langere tijd in de buurt zijn geweest van iemand die achteraf corona blijkt te hebben. Sinds de lancering van de app hebben al meer dan 4,6 miljoen mensen de app gedownload. En ruim 130.000 mensen gaven via de app door dat ze besmet waren. Ook Len downloadde de app: “Renate en ik hadden CoronaMelder al in het najaar op onze mobiel staan. Een melding had ik nooit verwacht. Maar toen ik een melding kreeg, dachten we meteen: het hele gezin in quarantaine! Eigenlijk hoefde alleen ik dat te doen. Toch namen we het zekere voor het onzekere.”

### Geen klachten, toch testen

Als je net als Renate en Len CoronaMelder downloadt, hoef je géén persoonlijke gegevens in te vullen. De app weet niet je naam, niet je e-mailadres en niet je telefoonnummer. Ook werkt CoronaMelder niet met locatiegegevens (GPS). De app weet dus niet wie je bent of waar je bent. Ontvang je een melding? Dan geeft de app je advies over in quarantaine gaan en om je te laten testen. Ook als je geen klachten hebt. Want ook als je nog geen klachten hebt, kun je al besmettelijk zijn. Len: “Toen ik mij liet testen, had ik nergens last van. Toch bleek ik positief te zijn toen ik ’s avonds de uitslag op <a href="https://www.coronatest.nl" target="_blank" rel="noreferrer noopener">coronatest.nl</a> bekeek. Ik ben direct in isolatie gegaan. Best heftig hoor, helemaal niet bij je gezin mogen. Tijdens het avondeten videobelde ik vanuit mijn eigen kamer met mijn vrouw en zoons die beneden zaten te eten.”

### Advies van de GGD

Telefonisch kreeg het gezin Vliet advies van de GGD. Renate: “Len kreeg een eigen kamer en toilet, moest als laatste douchen en we mochten elkaars handdoeken absoluut niet gebruiken. Desondanks kreeg ik een paar dagen later vage klachten. Zoals hoofdpijn. Omdat er iemand met corona in je huis is, ben je extra alert. Daarom liet ik mij direct testen. ’s Avonds bleek ik ook corona te hebben en kreeg ik het advies om in isolatie te gaan. Omdat we onze zoons niet aan hun lot konden overlaten, ging Len uit de strikte isolatie. Hij bleef natuurlijk wel thuis. We bespraken met onze zoons dat de kans groot was dat zij ook besmet zouden zijn. Ze hebben zich toen in het weekend laten testen. Na de test bleken zij ook positief.”

### Impact op het gezin

Renate en Len hadden behoorlijk wat coronaklachten. Renate zelfs zo erg dat ze een paar weken thuis is geweest. Hun zoons zijn niet echt ziek geweest. Len: “De jongste voelde zich een dag niet lekker. De oudste heeft nergens last van gehad. Ze moesten natuurlijk wel binnenblijven. De Playstation stond volop aan! Onderwijs volgden ze online. Ze waren blij toen ze weer naar buiten mochten.”

### CoronaMelder nuttig

Dankzij de melding in CoronaMelder voorkwam de familie Vliet dat ze het virus ongemerkt doorgaven aan mensen uit hun omgeving. Zonder de melding was Len voor zijn werk naar een zorginstelling gegaan en Renate naar de basisschool waar ze directrice is. Renate: “Het is een prettig idee dat we daar niet hebben rondgelopen met corona. Voorlopig houd ik de app dan ook op mijn mobiel. Ik draag graag mijn steentje bij aan de strijd tegen corona.”

### Zo download je CoronaMelder

Wil jij net als Len en Renate CoronaMelder op je mobiel? Ga naar de <a href="https://apps.apple.com/nl/app/id1517652429" target="_blank" rel="noreferrer noopener">App Store</a> en de <a href="https://play.google.com/store/apps/details?id=nl.rijksoverheid.en" target="_blank" rel="noreferrer noopener">Google Play Store</a> om de app te downloaden. In een minuut zet je de app op je mobiel. Het gebruik van CoronaMelder is altijd vrijwillig.
