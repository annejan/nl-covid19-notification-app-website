---
set: 3
index: 4
title: Hoe helpt CoronaMelder in de praktijk? <br />Lerares Esther van Gorkum
redirect_from: 
  - /nl/faq/45-hoe-helpt-coronamelder-in-de-praktijk-lerares-Esther-van-Gorkum
---
![Lerares Esther van Gorkum](/media/beeldmateriaal/Esther_van_Gorkum.png)

## "Door de CoronaMelder-app kon ik anderen waarschuwen"

**Ze was een beetje verkouden en had last van haar keel. Daarom liet lerares Esther van Gorkum (34) zich testen op corona. Ze bleek inderdaad besmet te zijn. Via de CoronaMelder-app kon ze haar omgeving waarschuwen. "In de dagen voor de positieve test had ik best wat mensen gezien."**

Esther woont samen met haar vriend en twee kinderen in Arnhem. Ze werkt als lerares Nederlands op een middelbare school. In het najaar downloadde ze CoronaMelder: "Toen de app werd uitgebracht, zette ik hem direct op mijn mobiel. Het is een kleine moeite, waarmee je de verspreiding van het coronavirus tegen kunt gaan. Daar werk ik graag aan mee. Zeker gezien mijn werk: als lerares op een middelbare school ben ik vrij veel in contact met andere docenten en kinderen."

### Lichte klachten

Een week voor de kerstvakantie kreeg Esther ineens lichte coronaklachten. Ze deed een test. "Het bleek dat ik corona had. Omdat mijn vriend en ik twee jonge kinderen hebben, bleven we als gezin thuis. Zo konden we samen voor onze kinderen blijven zorgen. Ik ging dus niet alleen op een kamer in [isolatie](https://www.rivm.nl/coronavirus-covid-19/video-isolatie). We kwamen 10 dagen niet buiten. Uitzondering waren de twee ritjes van mijn vriend naar de teststraat. We dachten écht dat hij ook corona zou krijgen. Toch testte hij tot twee keer toe negatief."

### Omgeving beschermen dankzij CoronaMelder

Na de positieve testuitslag werd Esther gebeld door de GGD. De GGD-medewerker gaf advies over de isolatie en vroeg of Esther CoronaMelder op haar mobiel had. "Omdat dit het geval was, vroeg ze of ik in de app wou aangeven dat ik positief was getest. Dit gebeurde helemaal anoniem. Zo kon ik mensen in mijn omgeving waarschuwen. Dat dit werkte, bleek al snel. Mijn vriend kreeg via zijn mobiel een melding dat hij in contact was geweest met iemand die later corona bleek te hebben. Ik dus. Dat vond ik een prettig gevoel. Want in de dagen voor de positieve uitslag had ik best wat mensen gezien. Onder meer mensen in de sportschool en collega’s op school. Hen kon ik niet zelf inlichten over mijn besmetting."

### Praten met leerlingen

Op school heeft Esther het tijdens haar lessen regelmatig met leerlingen over corona. "We gaan dan bijvoorbeeld met elkaar in gesprek over de maatregelen en vaccineren. Ook staan we stil bij CoronaMelder en waarom het nuttig is om de app te downloaden. Van een aantal leerlingen weet ik dat ze de app op hun mobiel hebben. Ik vind dat heel goed. We willen allemaal graag terug naar het normale leven. Daar moet iedereen een steentje aan bijdragen."

### Zo download je CoronaMelder

CoronaMelder waarschuwt app-gebruikers die langere tijd in de buurt zijn geweest van iemand die achteraf corona blijkt te hebben. Sinds de lancering van de app hebben al meer dan 4,7 miljoen mensen de app gedownload. En ruim 140.000 mensen gaven via de app door dat ze besmet waren. Dankzij CoronaMelder kunnen mensen die nog geen klachten hebben eerder worden gewaarschuwd. Goed om te weten: ook als je geen melding krijgt, werkt de app. Je krijgt alleen een melding als je bij een appgebruiker in de buurt bent geweest die later corona bleek te hebben en dit doorgaf via de app.

Wil jij net als Esther CoronaMelder op je mobiel? Ga naar de [App Store](https://apps.apple.com/nl/app/id1517652429) en de [Google Play Store](https://play.google.com/store/apps/details?id=nl.rijksoverheid.en) om de app te downloaden. In een minuut zet je de app op je mobiel. Het gebruik van CoronaMelder is altijd vrijwillig. 
